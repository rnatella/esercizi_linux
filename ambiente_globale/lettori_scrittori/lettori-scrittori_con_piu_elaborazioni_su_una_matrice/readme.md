Lettori/scrittori con più elaborazioni su una matrice
=====================================================

Si realizzi in linguaggio C/C++ una applicazione **multiprocesso** che
simuli delle elaborazioni su una matrice. La matrice dovrà essere
allocata in una **shared memory UNIX**, e la sincronizzazione dovrà
essere basata su **semafori UNIX**. La applicazione dovrà creare i
seguenti processi:

-   Un processo **generatore**, che periodicamente (ogni 3 secondi)
    aggiorna il contenuto della matrice con valori casuali (scelti tra 0
    e 9). L'operazione di aggiornamento dovrà durare 1 secondo, da
    simulare mediante la primitiva `sleep()`.

-   Un processo **elaboratore**, che periodicamente (ogni secondo) legge
    il contenuto della matrice, moltiplica per 2 il valore di ogni
    elemento, e stampa a video il risultato dei prodotti.

-   Due processi **analizzatore**, che periodicamente (ogni 2 secondi)
    leggono il contenuto della matrice, calcolano il valore medio degli
    elementi, e stampano a video il risultato.

I processi dovranno sincronizzarsi usando lo schema dei
**lettori-scrittori, con starvation di entrambi**. I processi
elaboratore e analizzatore dovranno fungere da lettori, il processo
generatore da scrittore.

Il codice dei tre tipi processi dovrà risiedere in **tre eseguibili
distinti**. Inoltre, è richiesto un ulteriore eseguibile "principale"
per allocare le risorse e per avviare i processi. Il programma
principale dovrà allocare nella memoria condivisa una **matrice quadrata
NxN** su cui i processi figli svolgeranno le operazioni. Il valore N
dovrà essere scelto casualmente (compreso tra 3 e 5) dal programma
principale a tempo di esecuzione, e dovrà essere trasmesso ai processi
figli, con modalità a scelta dello studente. Il programma principale
dovrà forzare la terminazione dei processi figli dopo 15 secondi,
attraverso una ulteriore variabile condivisa, inizializzata a 0, e su
cui scriverà il valore 1 per indicare ai figli di terminare. Al termine
di tutti i processi, il programma principale dovrà de-allocare le
risorse.
